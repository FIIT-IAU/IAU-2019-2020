Hlavnou úlohou tohto cvičenia je riešiť a konzultovať prvú fázu projektu, t. j. prieskumnú analýzu datasetu. Nezabudnite, že prvú fázu je potrebné odovzdať do systému AIS do **nedele 3.11.2019** do **23:59**.

Okrem toho sme pre vás pripravili úlohy na precvičenie štatistického testovania hypotéz.

# Štatistické testovanie hypotéz

## Úloha 1

Prejdite si pripravený [tutoriál](05-1_tutorial-auta.ipynb) k testovaniu hypotéz v Pythone, v rámci ktorého sa pozrieme na to, ako overiť, či má počet valcov motora vplyv na spotrebu. Po jeho prejdení riešte úlohy na konci tutoriálu:

a. Overte, či je rozdiel medzi spotrebou 4 a 6-valcových motorov signifikantný.

b. Overte, či je rozdiel medzi spotrebou 4 a 5-valcových motorov signifikantný.

## Úloha 2

Atletický tím STU sa pripravuje na univerziádu. Tréner bežcov testuje novú tréningovú metódu. Predtým, ako ju začal používať, zabehli bežci takéto časy: `12.9, 13.5, 12.8, 15.6, 17.2, 19.2, 12.6, 15.3, 14.4, 11.3`. Po prvom tréningu s novou metódou zabehli takéto časy: `12.0, 12.2, 11.2, 13.0, 15.0, 15.8, 12.2, 13.4, 12.9, 11.0`. Tréner chce teraz vyhodnotiť, či nová metóda priniesla zlepšenie, teda či je priemerný čas menší ako pred jej uplatnením na tréningu.

*Tip: Tentokrát vzorky nie sú nezávislé; pre každého bežca máme k dispozícii dve merania (pred a po aplikovaní novej tréningovej metódy).*

## Úloha 3

Farmaceutická spoločnosť testuje nový liek na astmu u detí. Na celkovej vzorke 10 detí vykonali experiment, pričom náhodne vybraných 5 detí bralo liek a 5 detí dostávalo placebo. Počas obdobia jedného týždňa mali zaznamenávať, koľkokrát sa u nich vyskytli problémy s dýchaním. Získali nasledovné merania: Placebo: `{7, 5, 6, 4, 12}`. Nový liek: `{3, 6, 3, 2, 1}`. Pomáha liek v porovnaní s placebom?